_Cos'è Gavagai?_  Gavagai è innanzitutto una parola di un immaginario popolo indigeno di uno dei più famosi esperimenti mentali della filosofia contemporanea 
(ma si potrebbe ormai dire della filosofia _tout court_): parliamo in particolare della celebre traduzione radicale del secondo capitolo di _Word and Object_ di Quine[^1]. 
Ma Gavagai è anche la nostra associazione, creata dal basso da studenti e dottorandi dell'Università di Pisa che sentivano l'esigenza di ritagliarsi uno spazio per discutere 
ed approfondire temi di interesse filosofico, attraverso quelle domande e quei metodi tipici della filosofia anlitica. 

_'Filosofia analitica'_ è una definizione forse già superata alla sua nascita, ma che continua ad esercitare un certo fascino e che descrive ancora una peculiarità nella
riflessione filosofica, se con questa intendiamo la tradizione inaugurata da Frege, Russell e Wittgenstein, sviluppatasi in seno a pensatori anglosassoni che hanno saputo 
caratterizzare e dare nuova vita a discipline come la _logica_, la _filosofia della scienza_, la _filosofia del linguaggio_ e la _filosofia della mente_, dotandole di
metodi e linguaggi in grado di comuncare in modo più prolifico e profondo con il sempre più vasto mondo delle scienze.

Inauguriamo questo sito -ricordando che abbiamo già una pagina [Facebook](http://facebook.com/gavagai.phi) ed una [Instagram](http://instagram.com/gavagai.phi)- per
l'esigenza di uno spazio virtuale più riflessivo e meno pubblicitario dove poter proporre i nostri contributi e farci conoscere, doppiamente costretti dai tempi che corrono che
ci impediscono dei più approfonditi appuntamenti seminariali _de visu_, che vi segnaleremo all'occorrenza.

Questo spazio è in continua mutazione ed espansione: per questo chiunque è interessato al progetto può contattarci per suggerimenti o collaborazioni.

A presto.

**Gavagai**

[^1]:Torneremo in maniera più approfondita su questo tema. Per riferimenti più puntuali: 1960, Word and Object, W.V.O.Quine; in italiano la prima edizione è del 1970, Parola e Oggetto, Il Saggiatore .  
